V imeniku testne skripte se nahaja testna skripta test.py, konfiguracijska datoteka conf.json in imenik public, ki vsebuje tri podimenike: input, output in results. Imenik input vsebuje vhodne podatke za vaš program (tisto, kar bi preko tipkovnice vpisali, ko bi testirali program); imenik results vsebuje izhodne podatke vašega programa (tisto, kar vaš program izpiše na zaslon). Kadar ročno poganjate program, se izhod vašega programa in vaši vnosi v konzolo prepletajo, v podanih testnih primerih pa so ločeni (v navodilih ta posamezno nalogo so z rdečo označeni vnosi v program, torej vhodi; z modro pa so označeni izhodi oziroma izpisi programa). Poleg imenika results je tudi imenik output, kjer so pričakovani izhodi programa pri posameznih podatkih iz vhodnih datotek. Testna skripta test.py požene vaš program in primerja vaše rezultate (v imeniku results) s pričakovanimi (v imeniku output). Glede na število prestanih testov dobite ustrezno število točk.
Najlažji način poganjanja testne skripte za testiranje vašega programa je, da program prekopirate v isti imenik, kjer se nahaja test.py. Nato samo poženete test.py. Lahko pa test.py poženete tudi iz ukazne vrstice iz poljubnega delovnega imenika (cwd), pri čemer kot prvi argument skripti test.py podate imenik, kjer se nahaja vaš program, ki bi ga radi testirali, npr.: c:\pot\do\pythona\python.exe c:\pot\do\testnega\imenika\test.py c:\pot\do\vaše\skripte
Poti (do Pythona, testnega imenika in imenika z vašo skripto) seveda nadomestite z dejanskimi (absolutnimi ali relativnimi) potmi na vašem računalniku. Če uporabljate ukazno vrstico v Windowsih in pri poganjanju testov vrne napako povezano s kodiranjem znakov, potem pred poganjanjem testov v konzoli zamenjajte kodiranje na UTF-8 (v konzoli poženite ukaz chcp 65001).
